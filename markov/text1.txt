Skamlös reklam

Inledningar var aldrig min starka sida. Trots det envisades jag med att tid och otid sitta och knåpa ihop en ny text, en tankeväckande krönika eller ett fängslande reportage. För om man inte kan få ut sina tankar och påverka människor, vad spelar då tankarna för roll?

Jag vill säga att jag började min resa som förvirrad Nollan på Chalmers en mystisk sensommar. Tyvärr hade vädret 2013 ingen känsla för dramatik, och det var med sol och värme som Göteborg hälsade mig. Varför ville jag ha den dystra stämningen? Jag var så klart glad över att ha kommit in på Chalmers, någonting jag velat sedan i alla fall högstadiet, men var samtidigt en smula nervös och rädd. Nervös för att nästan alla mina vänner var kvar i de djupa värmländska skogarna eller hade flyttat till andra städer. Rädd för att jag inte skulle få några nya vänner.

Som tur var tog min sektions NollK emot mig med öppna armar och jag upptäckte att det fanns fler folk på sektionen som var precis som jag. Jag gick med i en sektionskommitté och blev, till min egen stora förvåning, en rätt social individ. Men, tänkte jag då, hur ska jag lära känna andra, ännu fler, personer? Annorlunda personer? Chalmers är stort, och att begränsa sig till bara en sektion kändes så smått. När jag satt och bläddrade i en sådan tidning som du håller i just nu tänkte jag att en förening på kårnivå skulle kunna vara något för mig. Jag tyckte att det var roligt att skriva och fota så varför inte testa på Tofsen?

Jag bokade ett möte med chefredaktören, och såg framför mig ett ganska stramt kontor med journalister som skrev på datorer i kulsprutetempo och layoutare som i bästa stockfoto-stil stod kring samma skärm och livligt diskuterade någon luddig designdetalj. Verkligheten visade sig vara totalt annorlunda och väldigt mycket mer behaglig.

På mitt första möte möttes jag av en soffa som befolkades av 60+-man i camo-kläder och Hello Kitty-halsband, som livligt diskuterade ellära med en långhårig CBK-are. Två tjejer satt och skissade på någonting som kanske eller kanske inte borde visas upp för allmänheten. En annan kille i soffan, lång och skäggig, tog flinkt upp en muffin från bordet med hjälp av en inte helt oansenlig kniv. Detta gav honom en mycket trött blick från kvinnan som visade sig vara kaptenen vid bordet, chefredaktören. “Hej”, sade hon med en förhoppningsfull blick, och jag visste att det här var där jag ville vara. Äntligen något som var lite annorlunda.

Under åren har folk kommit och gått, Tofsen har varit i blåsväder och gått från förening till kommitté, och till slut var jag den äldsta i rummet. Det kändes ganska skumt, jag var ju den nya killen. Men efter två och ett halvt år hade det kommit klart nyare killar och tjejer. Jag ska inte gå in på alltför mycket om vad jag gjorde under åren, det räcker med att jag kan intyga att jag verkligen fick utlopp för min kreativa ådra som fotograf, skribent och textredaktör. Det viktigaste är att jag fick träffa alla de nya människorna jag lärde känna, upptäcka vilka fantastiska personer det finns som engagerar sig. Det är så lätt att fastna i sin egen umgängeskrets, och att våga ta steget att gå en nivå upp från sektionen gav mig enormt mycket. Som du nog märker är det här reklambiten i rubriken kommer in. Men jag vill poängtera att jag inte vill få dig att söka just Tofsen, men i alla fall få dig att fundera på att söka någon av alla kommittéer, nämnder och föreningar som finns. Det behöver inte ens vara på Chalmers, så länge du ger dig ut någonstans och träffar nya människor.

Nu, 2016, är jag inte längre Nollan och inte heller nervös eller rädd. Vädret har till och med vett nog att lyssna på mitt humör den här gången. Min plats i Tofsen har jag nu lämnat över till nya studenter, men när de frågade om jag kunde skriva en avskedskrönika, hur kunde jag låta bli? För om jag kan få en enda människa som läser detta att våga prova på någonting nytt är det en vinst för mig. Och om du tycker att krönikan bara är dum och förvirrad? Då har jag ändå fått en reaktion. Jag har påverkat dig. Och är det inte det som alla krönikor handlar om?
